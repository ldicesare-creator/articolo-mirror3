Dalla Viewability alla Citability: come l’AI sta imponendo la terza ondata di Media Accountability

Negli ultimi anni ho avuto la fortuna di vivere, insieme a molti altri, tre cambiamenti fondamentali della misurazione delle campagne digitali.
Quando esplose il tema della viewability ero in Smartclip: la battaglia per dimostrare che un annuncio fosse davvero visibile sullo schermo arrivò come uno tsunami che distrusse il rapporto di fiducia fra inserzionisti ed editori; era nata una nuova metrica oggettiva e puramente tecnica che consentì di misurare quello che fino ad allora era dato per scontato, e che evidentemente tanto scontato non era.
Qualche anno dopo in Channel Factory abbiamo cominciato a introdurre il concetto di suitability: la consapevolezza che non basta essere visti ma, per essere davvero impattanti, serve esserlo nel contesto giusto. In questo caso la metrica è molto soggettiva, quello che è adatto per un brand potrebbe non esserlo per un altro, e di conseguenza la sua definizione varia da caso a caso.
Oggi stiamo entrando nella terza ondata: quella della citability, dove la domanda è più “sono stato visto?”, ma “come sono rappresentato dai modelli AI?”.
Questo passaggio rappresenta un cambio di paradigma cruciale a causa della natura stessa di cosa misuriamo. Mi spiego meglio: con la viewability e la suitability misuriamo la possibilità di essere visti e di esserlo in un contesto ottimale. Ma parliamo sempre di possibilità, non di garanzie. 
Ma oggi, per la prima volta nella storia della comunicazione, quando un’AI viene interrogata c’è la garanzia che la risposta sarà praticamente sempre letta: se faccio una domanda, ovviamente la risposta mi interessa.
Quindi nell’AI la reach è garantita (e già questo concetto è di per sé rivoluzionario) e la sfida si sposta su un piano completamente nuovo, quello della rappresentazione: il brand viene presentato in modo corretto, coerente e positivo?
Ma facciamo un po’ di ordine.

Prima ondata – Viewability (2013–2016): l’era dell’essere visibili

Era la stagione in cui il mercato misurava la visibilità: standard MRC, pixel visibili, secondi in-view.
Un KPI oggettivo, ma sterile.
La viewability dimostrava che l’annuncio fosse visibile, ma non che avesse catturato l’attenzione, né tantomeno generato un impatto.
Gli editori si sono trovati da soli a dover risolvere il problema, ridisegnando layout e formati per rispettare standard (giustissimi) imposti da altri, questo perché chi misurava non aveva il dato per aiutare nel delivery: era, ed è ancora, un approccio 100% in post-bid.
Ricordiamo tutti cosa successe: valore eroso, CPM in caduta, fiducia minata.

Risultato? Visibilità garantita, attenzione incerta.

Seconda ondata – Suitability (2017–2025): l’era dell’essere nel posto giusto

Dopo la Adpocalypse, la crisi di YouTube del 2017, l’industria ha scoperto che non basta essere visti, bisogna esserlo in un contesto giusto, sicuro e adatto.
È nata così la stagione della brand suitability (come evoluzione diretta della brand safety): inclusion list, tassonomie, GARM, algoritmi contestuali.

Un problema soggettivo, ciò che è adatto per un brand può essere inaccettabile per un altro, ma per la prima volta una metrica portava con sé una soluzione: chi misurava aveva anche il dato adatto a risolvere il problema: dal post al pre-bid.
Il controllo è tornato ai brand, anche se l’equilibrio rimane incerto: nessuno può garantire che il messaggio, pur in un contesto sicuro e coerente, venga davvero ricevuto.

Risultato? Contesto garantito (seppur soggettivo), ricezione incerta.

Terza ondata – Citability (2024–oggi): l’era dell’essere rappresentati

Oggi la sfida si è spostata ancora più avanti perché le AI non promettono impression, promettono risposte, e ogni risposta letta diventa un frammento di reputazione.

Ribadiamo il concetto: le persone non cercano più: chiedono. E quando chiedono, leggono la risposta.

È la prima volta che abbiamo un mezzo dove la ricezione del messaggio è praticamente garantita, dove non c’è più competizione per l’attenzione, né dispersione. Ma proprio per questo, la responsabilità cambia: non si tratta più di generare un impatto, ma di lavorare per assicurarsi una rappresentazione corretta.

La citability quindi riguarda la capacità di un brand di essere presente, accuratamente e positivamente nelle risposte dei modelli AI.
I nuovi KPI si misurano da qui, nel framework che ho chiamato PASS:
•	Presence – il brand è citato?
•	Accuracy – la citazione è corretta?
•	Source – la fonte è autorevole?
•	Stance – il tono è positivo, neutro o negativo?

La citability non misura più la visibilità, ma la fiducia. È la metrica che, combinandone diverse, racconta come un brand esiste dentro le risposte: come viene descritto, associato, interpretato.

Risultato? Lettura garantita, rappresentazione incerta.

Una critica alle soluzioni esistenti

Negli ultimi mesi ho studiato diversi player che stanno proponendo soluzioni per misurare aspetti della presenza dei brand nelle risposte AI: AI Visibility, Generative Mentions, Brand Recall in LLMs.

Il fatto che ne nascano di continuo è un segnale sicuramente positivo, ma la maggior parte di questi approcci resta, a mio modesto avviso, molto debole sul piano scientifico: ci si limita a contare le risposte senza tenere conto delle domande.

Sono infatti convinto che senza una metodologia robusta e rigorosa per costruire le domande in modo significativo, rappresentativo e replicabile, nessuna misura di citability può essere considerata attendibile.
È come voler misurare la reach senza definire l’audience: non funziona.

Misurare l’AI non significa contare le risposte, ma progettare le domande giuste. Ed è lì che comincia la vera accountability, perché contare le risposte è estrazione di dati; misurarle è ricerca.


Una decade di evoluzione

Era	Focus	Tipo di misura	Soluzione	Garanzia	Esito
Viewability	Essere visti	Oggettiva	Nessuna (a carico degli editori)	Visibilità garantita, attenzione incerta	KPI tecnico
Suitability	Essere nel contesto giusto	Soggettiva	Inclusion list	Contesto garantito (seppur soggettivo), ricezione incerta	KPI contestuale
Citability	Essere rappresentati correttamente	Oggettiva	Metodologie emergenti	Lettura garantita, rappresentazione incerta	KPI reputazionale


In ognuna di queste fasi, il progresso non è stato trovare una metrica nuova, ma costruire un metodo per interpretarla e ottimizzarla, e la citability non fa eccezione. Oggi questa evoluzione segna l’inizio di una nuova disciplina, la Generative Engine Optimization, o GEO, dalla “trovabilità” alla “citabilità” dei contenuti delle risposte generative (Approfondisco il tema GEO qui).

Se la SEO nasceva per rendere un contenuto trovabile dai motori di ricerca, la GEO nasce per renderlo leggibile, interpretabile e citabile dai motori generativi.
È un passaggio naturale: i motori di ricerca classificano link, quelli generativi formulano risposte.

In questo contesto, la citability è il primo KPI tangibile della GEO: misura come un brand esiste dentro le risposte dell’intelligenza artificiale, non solo se compare, ma come viene rappresentato.

È il punto di partenza di una nuova accountability: non più basata sulla visibilità, ma sulla credibilità algoritmica.

Ed è proprio questa nuova dimensione, tra contenuto, rappresentazione e fiducia, che le grandi holding media stanno iniziando a esplorare.


L’eco nell’industry

Le grandi holding media stanno già intercettando il tema.

WPP parla di “SEO is dead. Long live GEO?”.
OMG di “un nuovo paradigma”.
DENTSU ha lanciato un servizio di ottimizzazione GEO 
HAVAS ha presentato un tool per il tracciamento dei brand nelle AI

Nella pubblicità si compete per l’attenzione; nella search per la scoperta; nell’AI si compete per come si viene raccontati.
Per misurarlo servono metodi solidi: approccio rigoroso, KPI derivati dal framework PASS e verifiche replicabili.

Il dibattito è aperto, ma manca ancora un linguaggio condiviso e una metrica veramente scientifica.
Alcune metodologie stanno già emergendo, ma solo quelle che partono dalle domande, non dalle risposte, avranno la solidità per diventare standard.

Tre domande per capire se siete pronti alla citability

1.	Quali domande (intent, journey, use case) generano davvero insight misurabili per il vostro brand e chi ne governa qualità e aggiornamento?
2.	Avete un metodo replicabile per i KPI derivati dal framework PASS (Presence, Accuracy, Source, Stance) con campionamento, audit e versioning dichiarati?
3.	Chi è accountable della rappresentazione del brand nelle risposte AI?

Se qui emergono incertezze, il passo più sensato è un test pilota basato su query set robusti, misure sul framework PASS e governance definita. 
Se ti interessa confrontare metodologie (sempre in ottica vendor-neutral), continuiamo la conversazione.




